<div class="row bodyOfText" ng-swipe-left="swipeTo(-1)" ng-swipe-right="swipeTo(1)">
	<div class="text-center">
		<h1>LA STORIA</h1>
	</div>
	<div>
	<p>Il Mulino Fanzaga di Treviglio, già citato nei documenti del Castello di Treviglio nel 1392 come  mulino fuori porta Zeduro, è l’ultimo superstite dei quattro mulini più antichi della comunità trevigliese, posti tutti sulle quattro porte della città. </p>
	<p>Dopo la demolizione del 2012  (per far posto al tracciato della nuova autostrada), del secolare mulino del Ferrandino  posto tra Treviglio e Calvenzano, il mulino Fanzaga è anche l’ultimo delle decine di mulini che, posizionati su una mirabile rete di canali e rogge, caratterizzavano la campagna del borgo.
Nei secoli l’energia idraulica delle acque che scorrevano in fiumi e canali, era l’unica alternativa alla forza animale e alla fatica dell’uomo.</p>
	<p>Nel quattordicesimo secolo si cominciano a scavare  le rogge che dal fiume Brembo si sviluppano  nella Gera D’Adda,  i Trevigliesi riescono abilmente a  tessere accordi con Bergamo e Milano per l’utilizzo di questa preziosa risorsa premurandosi di far convalidare le concessioni ottenute anche dall’Impero con tre decreti successivi nel corso del 1300.</p>
	<p>L’importanza delle risorse idriche  era tale che nel 1392  venne redatto con gli statuti un piano delle acque che stabiliva pesanti penalità a chi avesse contravvenuto alle disposizioni del Consiglio. </p>
	<p>Fino al diciottesimo secolo il Mulino Fanzaga apparteneva alla comunità ed era insieme agli altri il caposaldo di un sistema produttivo integrato agricolo industriale comprendente il maglio del ferro e dei bottoni.</p>
	<p>I  mulini idraulici cominciano a diminuire di numero all’inizio del XX secolo con l’avvento della elettricità.</p>
	<p>Il nostro Mulino fino alla cessazione dell’attività avvenuta  verso la fine degli anni ‘90, ha comunque sempre utilizzato la forza della caduta dell’acqua e i motori elettrici installati all’inizio del secolo, servivano a muovere gli impianti solo  nei periodi di secca.</p>
</div>
	<div class="text-center">
		<h1>L'OGGI</h1>
	</div>
	<div>
	<p>La cessazione dell’attività  produttiva è stata determinata dalla morte in un incidente stradale dell’ultimo mugnaio Cesare Fanzaga che aveva ereditato  l’attività dal padre.</p>
	<p>Gli impianti furono fermati ma al suo interno è ancora tutto come allora con le macchine distribuite sui tre piani apparentemente pronte all’uso. Esternamente l’edificio, pur con la sua sagoma atipica (l’estremità nord sembra la prua di una nave che si allunga nella roggia dei mulini dividendola)  non lascia intuire il suo contenuto.</p>
	<p>Il visitatore che per la prima volta varca la soglia del portale prospiciente il viale del Partigiano, non può non avere, come in effetti come sempre accade, un moto di stupore. Sembra che tutto possa riprendere a funzionare da un momento all’altro.</p>
	<p>Le “macchine” alcune dell’800 sono collegate da grossi nastri agli alberi motore che le hanno mosse per tanti anni, ci sono grossi tubi di collegamento tra le stesse  e tra i tre piani dell’edificio,  “rubinettoni “ con cui miscelare i diversi tipi di farina accumulata nei diversi serbatoi, colonne di legno con all’interno coclee che trasportavano farine da un piano all’altro, ancora lunghi tubi orbitanti che pescavano il grano da una grande tramoggia che faceva da serbatoio generale, all’interno del tubo una vite senza fine trasportava alle macchine quanto andava macinato. </p>
<p>Un ingegnoso e complesso insieme  di legno ferro acciaio.</p>
<p>Al piano terra colonne di ghisa ottocentesche sostengono la soletta del primo piano, i pavimenti in legno e il tetto a capriate sono rimarchevoli.
Con altri ho avuto la possibilità di accedere all’interno, avendo come guida il sig. Maurizio, figlio di Cesare Fanzaga, che avendo aiutato nel lavoro il padre in anni giovanili, è stato in grado di spiegare il funzionamento del ciclo produttivo  e specificatamente delle macchine una ad una.  Il coinvolgimento che ne è derivato è stato notevole e da ciò si può dedurre   quale potenzialità didattica possano avere avuto le visite delle scolaresche trevigliesi, fatte regolarmente nei decenni precedenti alla chiusura, con il mulino in funzione.</p>
</div>

</div>
